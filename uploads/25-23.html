<p><strong>Śivadharmottare ṣaḍaṅgavidhir</strong></p><p><strong>nāma prathamo ’dhyāyaḥ</strong></p><p>namo ’stu tasmai śakalendudhāriṇe </p><p>	phaṇīndraratnadyutikaṇṭharāgiṇe |</p><p>harāya śubhrābhrakapālamāline </p><p>		vibhinnadaityasphuritaikaśūline || 1 ||</p><p>jñānaśaktidharaṃ śāntaṃ kumāraṃ śaṅkarātmajam |</p><p>devārisūdanaṃ skandam agastiḥ paripṛcchati || 2 ||</p><p>                                  agastir uvāca</p><p>bhagavan darśanāt tubhyam antyajasyāpi sadgatiḥ |</p><p>saptajanmāni vipraś ca svargād bhraṣṭaḥ prajāyate || 3 ||</p><p>tenāsi nātha bhūtānāṃ sarveṣām anukampakaḥ |</p><p>ataḥ sarvahitaṃ dharmaṃ saṃkṣepāt prabravīhi me || 4 ||</p><p>dharmā bahuvidhā devyai devena kathitāḥ kila |</p><p>te ca śrutās tvayā sarve pṛcchāmi tvām ahaṃ tataḥ || 5 ||</p><p>kiṃpradhānāḥ śive dharmāḥ śivavākyaṃ ca kīdṛśam |</p><p>liṅge ’rcitaḥ śivaḥ kena vidhinā samprasīdati || 6 ||</p><p>vidyādānaṃ ca dānānāṃ sarveṣām uttamaṃ kila |</p><p>tac ca śrutau dvijendrāṇāṃ nānyeṣāṃ samudāhṛtam || 7 ||</p><p>tatpuṇyaṃ sarvavarṇānāṃ jāyate kena karmaṇā |</p><p>jñeyaṃ katividhaṃ tac ca vidyādānam anuttamam || 8 ||</p><p>kāni puṇyāni kṛtveha gṛhiṇaḥ svargatāḥ punaḥ |</p><p>manuṣyalokasambhūtā yogaṃ vindanti śāṅkaram || 9 ||</p><p>karmayajñas tapoyajñaḥ svādhyāyo dhyānam eva ca |</p><p>jñānayajñaś ca pañcaite mahāyajñāḥ prakīrtitāḥ || 10 ||</p><p>eṣāṃ ca pañcayajñānām uttamaḥ katamaḥ smṛtaḥ |</p><p>etadyajñaratānāṃ ca pradāne kīdṛśaṃ phalam || 11 ||</p><p>dharmādharmaprabhedāś ca kiyantaḥ parikīrtitāḥ |</p><p>tatsādhanāḥ katividhā gatayaś ca tadātmikāḥ || 1. 12 ||</p><p>svarganārakiṇāṃ puṃsām āyātānāṃ punaḥ kṣitau |</p><p>kāni cihnāni jāyante bhuktaśeṣeṇa karmaṇā || 1. 13 ||</p><p>saṃsārasāgarād ghorād dharmādharmormisaṅkulāt |</p><p>garbhādiduḥkhaphenāḍhyān mucyante dehinaḥ katham || 1. 14 ||</p><p>iti sañcoditaḥ skandaḥ sarvapraśnārthabhāṣakaḥ |</p><p>pratyuvāca mahā seno namaskṛtvā maheśvaram || 1. 15 ||</p><p>svargāpavargaphaladaṃ narakārṇavatārakam |</p><p>śivadharmottaraṃ nāma śāstram īśvarabhāṣitam || 1. 16 ||</p><p>skanda uvāca</p><p>śraddhāpūrvāḥ sarvadharmāḥ śraddhāmadhyāntasaṃsthitāḥ |</p><p>śraddhāniṣṭhāḥ pratiṣṭhāś ca dharmāḥ śraddhaiva kīrtitāḥ || 1. 17 ||</p>