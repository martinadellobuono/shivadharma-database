<p><span style="font-family: arial, helvetica, sans-serif;"><strong>Śivadharmottare ṣaḍaṅgavidhir</strong></span></p>
<p><span style="font-family: arial, helvetica, sans-serif;"><strong>nāma prathamo &rsquo;dhyāyaḥ</strong></span></p>
<div data-type="annotation-object" data-subtype="translation" data-annotation="annotation-1"><span data-type="milestone" data-subtype="translation" data-start="start" data-annotation="annotation-1"></span>
<p><span style="font-family: arial, helvetica, sans-serif;">namo &rsquo;stu tasmai śakalendudhāriṇe</span></p>
<p><span style="font-family: arial, helvetica, sans-serif;">phaṇīndraratnadyutikaṇṭharāgiṇe |</span></p>
<p><span style="font-family: arial, helvetica, sans-serif;">harāya śubhrābhrakapālamāline</span></p>
<p><span style="font-family: arial, helvetica, sans-serif;">vibhinnadaityasphuritaikaśūline || 1 ||</span></p>
<span data-type="milestone" data-subtype="translation" data-end="end" data-annotation="annotation-1"></span></div>
<p><span style="font-family: arial, helvetica, sans-serif;">j&ntilde;ānaśaktidharaṃ śāntaṃ kumāraṃ śaṅkarātmajam |</span></p>
<p><span style="font-family: arial, helvetica, sans-serif;">devārisūdanaṃ skandam agastiḥ paripṛcchati || 2 ||</span></p>
<p><span style="font-family: arial, helvetica, sans-serif;">agastir uvāca</span></p>
<p><span style="font-family: arial, helvetica, sans-serif;">bhagavan darśanāt tubhyam antyajasyāpi sadgatiḥ |</span></p>
<p><span style="font-family: arial, helvetica, sans-serif;">saptajanmāni vipraś ca svargād bhraṣṭaḥ prajāyate || 3 ||</span></p>
<p><span style="font-family: arial, helvetica, sans-serif;">tenāsi nātha bhūtānāṃ sarveṣām anukampakaḥ |</span></p>
<p><span style="font-family: arial, helvetica, sans-serif;">ataḥ sarvahitaṃ dharmaṃ saṃkṣepāt prabravīhi me || 4 ||</span></p>
<p><span style="font-family: arial, helvetica, sans-serif;">dharmā bahuvidhā devyai devena kathitāḥ kila |</span></p>
<p><span style="font-family: arial, helvetica, sans-serif;">te ca śrutās tvayā sarve pṛcchāmi tvām ahaṃ tataḥ || 5 ||</span></p>
<p><span style="font-family: arial, helvetica, sans-serif;">kiṃpradhānāḥ śive dharmāḥ śivavākyaṃ ca kīdṛśam |</span></p>
<p><span style="font-family: arial, helvetica, sans-serif;">liṅge &rsquo;rcitaḥ śivaḥ kena vidhinā samprasīdati || 6 ||</span></p>
<p><span style="font-family: arial, helvetica, sans-serif;">vidyādānaṃ ca dānānāṃ sarveṣām uttamaṃ kila |</span></p>
<p><span style="font-family: arial, helvetica, sans-serif;">tac ca śrutau dvijendrāṇāṃ nānyeṣāṃ samudāhṛtam || 7 ||</span></p>
<p><span style="font-family: arial, helvetica, sans-serif;">tatpuṇyaṃ sarvavarṇānāṃ jāyate kena karmaṇā |</span></p>
<p><span style="font-family: arial, helvetica, sans-serif;">j&ntilde;eyaṃ katividhaṃ tac ca vidyādānam anuttamam || 8 ||</span></p>
<p><span style="font-family: arial, helvetica, sans-serif;">kāni puṇyāni kṛtveha gṛhiṇaḥ svargatāḥ punaḥ |</span></p>
<p><span style="font-family: arial, helvetica, sans-serif;">manuṣyalokasambhūtā yogaṃ vindanti śāṅkaram || 9 ||</span></p>
<p><span style="font-family: arial, helvetica, sans-serif;">karmayaj&ntilde;as tapoyaj&ntilde;aḥ svādhyāyo dhyānam eva ca |</span></p>
<p><span style="font-family: arial, helvetica, sans-serif;">j&ntilde;ānayaj&ntilde;aś ca pa&ntilde;caite mahāyaj&ntilde;āḥ prakīrtitāḥ || 10 ||</span></p>
<p><span style="font-family: arial, helvetica, sans-serif;">eṣāṃ ca pa&ntilde;cayaj&ntilde;ānām uttamaḥ katamaḥ smṛtaḥ |</span></p>
<p><span style="font-family: arial, helvetica, sans-serif;">etadyaj&ntilde;aratānāṃ ca pradāne kīdṛśaṃ phalam || 11 ||</span></p>